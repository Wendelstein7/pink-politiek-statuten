# Statuten

## Inhoudsopgave

- [Statuten](#statuten)
  - [Inhoudsopgave](#inhoudsopgave)
  - [Artikel 1 Begripsbepalingen](#artikel-1-begripsbepalingen)
  - [Artikel 2 Naam en zetel](#artikel-2-naam-en-zetel)
  - [Artikel 3 Doel](#artikel-3-doel)
  - [Artikel 4 Leden](#artikel-4-leden)
  - [Artikel 5 Inkomsten](#artikel-5-inkomsten)
  - [Artikel 6 Contributie](#artikel-6-contributie)
  - [Artikel 7 Schorsing](#artikel-7-schorsing)
  - [Artikel 8 Donateurschap](#artikel-8-donateurschap)
  - [Artikel 9 Bestuur](#artikel-9-bestuur)
  - [Artikel 10 Algemene vergadering](#artikel-10-algemene-vergadering)
  - [Artikel 11 Rekening en verantwoording. Kascommissie](#artikel-11-rekening-en-verantwoording-kascommissie)
  - [Artikel 12 Statutenwijziging](#artikel-12-statutenwijziging)
  - [Artikel 13 Ontbinding en vereffening](#artikel-13-ontbinding-en-vereffening)
  - [Artikel 14 Huishoudelijk reglement. Overige reglementen](#artikel-14-huishoudelijk-reglement-overige-reglementen)
  - [Artikel 15 Commissies](#artikel-15-commissies)
  - [Artikel 16 Afdelingen en werkgroepen](#artikel-16-afdelingen-en-werkgroepen)

## Artikel 1 Begripsbepalingen

1. In deze statuten hebben de volgende begrippen de daarachter vermelde
   betekenis:
   - **algemene vergadering**: het orgaan van de vereniging dat in Titel 2 van Boek 2 Burgerlijk Wetboek wordt aangeduid als algemene vergadering, tenzij uit de context blijkt dat het een vergadering van de algemene vergadering betreft.
   - **bestuur**: het bestuur van de vereniging.
   - **bestuurder**: een lid van het bestuur.
   - **dagen**: alle dagen van een week en dus niet uitgezonderd algemeen erkende feestdagen of daarmee op grond van de Algemene termijnenwet gelijkgestelde dagen.
   - **jaarvergadering**: de algemene vergadering die jaarlijks, uiterlijk binnen zes maanden na afloop van het verenigingsjaar, wordt gehouden.
   - **kascommissie**: de commissie als bedoeld in artikel 11.
   - **leden**: de leden van de vereniging, tenzij anders vermeld.
   - **Partij voor de Dieren**: de vereniging met volledige rechtsbevoegdheid: Partij voor de Dieren, ingeschreven in het handelsregister onder nummer 34181013.
   - **schriftelijk**: een bericht dat is overgebracht per brief, e-mail of enig ander elektronisch communicatiemiddel, mits het bericht leesbaar en reproduceerbaar is.
   - **statuten**: de statuten van de vereniging.
   - **vereniging**: de vereniging waarvan de interne organisatie wordt beheerst door deze statuten, te weten de vereniging met volledige rechtsbevoegdheid: PINK!, ingeschreven in het handelsregister onder nummer 34259387.
   - **verenigingsjaar**: een periode van een jaar en welke periode ten aanzien van de vereniging samenvalt met het kalenderjaar.
2. Verwijzingen naar artikelen zijn verwijzingen naar artikelen van deze statuten, tenzij uitdrukkelijk anders aangegeven.
3. Met verwijzingen in deze statuten naar ‘hij’ wordt tevens bedoeld te verwijzen naar ‘zij’ alsmede 'hen' of 'die'. Met verwijzingen in deze statuten naar ‘zijn’ (anders dan als werkwoord) of ‘hem’ wordt tevens bedoeld te verwijzen naar ‘haar’ alsmede 'hen' of 'hun'.

## Artikel 2 Naam en zetel

1. De vereniging draagt de naam: PINK!
2. De vereniging heeft haar zetel in de gemeente Amsterdam.

## Artikel 3 Doel

1. Het doel van de vereniging als politieke jongerenorganisatie is om jongeren te betrekken bij de politiek en bij het realiseren van de doelstellingen van de Partij voor de Dieren, namelijk het opkomen voor de belangen van dieren. Direct hiermee verbonden zet de vereniging zich in voor het behoud en de bescherming van natuur en milieu, en verder alles wat daarmee verband houdt of daartoe bevorderlijk kan zijn, alles in de meest ruime zin van het woord.
2. De vereniging tracht haar doel te bereiken door het organiseren van activiteiten onder de jongeren van Nederland, en verder door alles wat daarmee verband houdt of daartoe bevorderlijk kan zijn, alles in de meest ruime zin van het woord. Hieronder valt in elk geval het aanjagen van de Partij voor de Dieren, in overeenstemming met het politieke programma en de kernwaarden van de vereniging.

## Artikel 4 Leden

1. Leden van de vereniging kunnen zijn natuurlijke personen die woonachtig zijn in of buiten Nederland en bovendien:
   - a. in het begin van het verenigingsjaar de leeftijd van veertien jaar hebben bereikt, doch niet ouder zijn dan dertig jaar;
   - b. het doel, werkzaamheden en de statuten van de vereniging onderschrijven, zulks ter uitsluitende beoordeling van het bestuur.
2. .
   - a. Beslissing omtrent de toelating wordt genomen door het bestuur.
   - b. Tegen een door het bestuur gedane uitspraak over toelating staat beroep open bij de algemene vergadering.
   - c. In geval van niet-toelating door het bestuur kan de algemene vergadering alsnog tot toelating besluiten.
3. .
   - a. De aanmelding voor het lidmaatschap dient schriftelijk te geschieden.
   - b. Het lidmaatschap eindigt:
     - i. door het overlijden van het lid;
     - ii. door schriftelijke opzegging door het lid bij het bestuur;
     - iii. door opzegging door het bestuur. Opzegging door het bestuur kan geschieden als een lid heeft opgehouden aan de vereisten voor het lidmaatschap te voldoen, een lid zijn verplichtingen jegens de vereniging niet nakomt, alsook indien van de vereniging niet kan worden gevergd het lidmaatschap te laten voortduren;
     - iv. bij het bereiken van de leeftijd van eenendertig jaar;
     - v. door ontzetting door het bestuur. Ontzetting kan geschieden als een lid in strijd handelt met de statuten, reglementen of besluiten van de vereniging, dan wel indien een lid de vereniging op onredelijke wijze benadeelt.
   - c. Opzeggingen dienen schriftelijk te gebeuren met inachtneming van een opzegtermijn van vier weken.
   - d. Ontzetting door de vereniging kan onmiddellijk geschieden, mits schriftelijk en gemotiveerd door het bestuur.
   - e. Het lid dat is ontzet heeft recht op beroep bij de algemene vergadering en dit binnen één maand na ontvangst van het besluit tot ontzetting. Gedurende de beroepstermijn en hangende het beroep is het lid geschorst.
   - f. Wanneer het lidmaatschap eindigt in de loop van het verenigingsjaar blijft de jaarlijkse bijdrage voor het gehele jaar verschuldigd.
4. Het lidmaatschap is persoonlijk en mitsdien niet vatbaar voor overdracht of overgang, noch kunnen daarop beperkte rechten worden gevestigd.

## Artikel 5 Inkomsten

1. De geldmiddelen van de vereniging bestaan uit de jaarlijkse bijdragen van de leden, vrijwillige bijdragen, de bijdragen van de donateurs, subsidies, erfstellingen, legaten, schenkingen en andere inkomsten.

## Artikel 6 Contributie

1. Ieder lid is een contributie aan de vereniging verschuldigd, waarvan het bedrag op voorstel van het bestuur wordt vastgesteld door de algemene vergadering. De leden kunnen daartoe door het bestuur in categorieën worden ingedeeld, die een verschillende contributie betalen. Verdere regelingen en verplichtingen omtrent de contributie worden gesteld in de reglementen van de vereniging.
2. Het bestuur is, indien zij daartoe termen aanwezig acht, bevoegd gehele of gedeeltelijke vrijstelling dan wel uitstel van betaling van de contributie te verlenen.

## Artikel 7 Schorsing

1. Het bestuur kan een lid dat handelt of nalaat in strijd met de statuten, reglementen of besluiten van de vereniging, of de vereniging op onredelijke wijze benadeelt, schorsen voor een periode van ten hoogste drie maanden en kan deze schorsing eenmaal met ten hoogste drie maanden verlengen. Het bestuur stelt het betrokken lid ten spoedigste schriftelijk van het besluit, met opgaaf van reden, in kennis.
2. De betrokkene is bevoegd binnen een maand na ontvangst van de kennisgeving in beroep te gaan bij de algemene vergadering.
3. Ingeval een geschorst lid deel uitmaakt van een orgaan van de vereniging brengt zijn schorsing tevens de schorsing in zijn functie in dat orgaan met zich mee.

## Artikel 8 Donateurschap

1. De donateur is de natuurlijke persoon of rechtspersoon, die door het bestuur als zodanig is toegelaten en die een eenmalige dan wel periodieke bijdrage aan de vereniging voldoet, waarvan het beloop door het bestuur wordt vastgelegd en kan worden gewijzigd.
2. Aan het donateurschap kunnen geen rechten worden ontleend.
3. Het donateurschap kan te allen tijde door het bestuur of door de donateur worden beëindigd, met dien verstande dat bij opzegging door de donateur de periodieke bijdrage voor het geheel verschuldigd blijft.

## Artikel 9 Bestuur

1. Het bestuur bestaat uit ten minste drie en ten hoogste zeven natuurlijke personen, daarvan deel uitmakend: een voorzitter, een secretaris en een penningmeester. De voorzitter, secretaris en de penningmeester worden in functie benoemd. Het bestuur kan daarnaast ook een vicevoorzitter uit zijn midden aanwijzen. Leden van het bestuur kunnen slechts één functie hebben binnen het bestuur.
2. De bestuurders worden door de algemene vergadering benoemd uit de niet geschorste leden van de vereniging die de achttienjarige leeftijd hebben bereikt. Het lidmaatschap van het bestuur is onverenigbaar met andere bestuurlijke functies binnen de vereniging. Een en ander behoudens hetgeen verder in deze statuten of het huishoudelijk reglement is bepaald.
3. Bestuursleden worden benoemd voor een periode van ten hoogste twee jaar. Iedere bestuurder tweemaal herbenoembaar voor een periode van ten hoogste twee jaar.
4. De algemene vergadering kan besluiten dat een bestuurder recht heeft op:
   - a. een beloning voor haar werkzaamheden als bestuurder; en/of
   - b. een vergoeding van de door hem (in redelijkheid) gemaakte kosten bij de uitoefening van haar functie; en/of
   - c. een niet bovenmatig vacatiegeld.

_schorsing en ontslag_

5. Bestuurders kunnen te allen tijde door de algemene vergadering worden geschorst en ontslagen. Ter zake van schorsing of ontslag besluit de algemene vergadering met een meerderheid van ten minste twee derden van de uitgebrachte stemmen. Deze bevoegdheid komt enkel de algemene vergadering toe en kan als dusdanig niet gedelegeerd worden.
6. De schorsing van een bestuurder eindigt wanneer het orgaan dat met het beroep hiertegen is belast niet binnen drie maanden na de schorsing tot zijn ontslag heeft besloten.
7. In vacatures binnen het bestuur dient zo spoedig als redelijkerwijs mogelijk is, te worden voorzien, behoudens voor zover de algemene vergadering besluit tot het verlagen van het aantal leden van het bestuur, mits niet beneden het minimumaantal van ten minste drie bestuurders.

_ontstentenis of belet_

8. Bij ontstentenis of belet van een bestuurder zijn de overige bestuurders met het bestuur belast. Als één of meer bestuurders ontbreken, vormen de overgebleven bestuurders of vormt de overgebleven bestuurder een bevoegd bestuur.
9. Bij ontstentenis of belet van alle bestuurders wordt de vereniging tijdelijk bestuurd door één of meer personen die daartoe door de algemene vergadering steeds moeten zijn aangewezen. Voor de gedurende deze periode verrichtte bestuursdaden worden de aangewezen personen met een bestuurder gelijkgesteld.
10. .
    - Van _ontstentenis_ is sprake als:
    - a. een vacature ontstaat door aftreden of ontslag waarbij geen directe opvolger is benoemd; of b. een bestuurder overlijdt.
    - Van _belet_ is in elk geval sprake als een bestuurder door:
    - a. schorsing;
    - b. ziekte, langer dan één maand; of
    - c. onbereikbaarheid, langer dan één maand,
    - tijdelijk niet bevoegd of in staat is de aan hem bij of krachtens de wet, deze statuten of reglementen van de vereniging toegekende taken of bevoegdheden uit te oefenen.

_bestuurstaak en bevoegdheid_

11. Het bestuur is belast met het besturen van de vereniging. Iedere bestuurder richt zich bij de vervulling van diens taak naar het belang van de vereniging en de met haar verbonden organisatie.
12. Het bestuur is verplicht de financiële administratie van de vereniging gedurende een periode van zeven jaren te bewaren of langer indien de wet dit vereist.
13. Het bestuur is niet bevoegd tot het sluiten van overeenkomsten tot het verkrijgen, vervreemden of bezwaren van registergoederen en tot het sluiten van overeenkomsten waarbij de vereniging zich als borg of hoofdelijk medeschuldenaar verbindt, zich voor een derde sterk maakt of zich tot zekerheidsstelling voor een schuld van een derde verbindt, tenzij voorafgaand toestemming is verkregen door de algemene vergadering.

_vergadering en besluitvorming_

14. Het bestuur vergadert ten minste viermaal per jaar, en verder zo vaak een bestuurder dat wenst. Bestuursvergaderingen kunnen ook worden gehouden door middel van telefonische- of videoconferenties, of door middel van enig ander communicatiemiddel, mits elke deelnemende bestuurder door alle anderen gelijktijdig kan worden gehoord.
15. Het bestuur streeft bij de totstandkoming van de besluitvorming zoveel mogelijk naar consensus. Het bestuur kan geldige besluiten nemen met gewone meerderheid van de geldig uitgebrachte stemmen.
16. Iedere bestuurder heeft één stem. Een bestuurder kan zich ter vergadering, mits schriftelijk, door een medebestuurder laten vertegenwoordigen. Een bestuurder kan slechts voor één medebestuurder als gevolmachtigde optreden. Bij staking van stemmen is het voorstel verworpen.
17. Het bestuur kan ook buiten vergadering (schriftelijk) besluiten, mits alle bestuurders zich schriftelijk over het desbetreffende voorstel hebben uitgesproken en uitsluitend voor zover geen van de bestuurders zich tegen deze wijze van besluitvorming verzet.

_tegenstrijdig belang_

18. Als een bestuurder een direct of indirect persoonlijk belang heeft dat tegenstrijdig is met het belang van de vereniging en de met haar verbonden organisatie, meldt hij dit aan de overige bestuurders.
19. De betreffende bestuurder onthoudt zich dan van de beraadslagingen en besluitvorming te onthouden over de aangelegenheid waarbij het tegenstrijdig belang speelt. Hij heeft dan geen stemrecht en ook telt hij niet mee voor een mogelijk quorum dat bij de besluitvorming geldt. Als alle bestuurders een tegenstrijdig belang hebben, kan het bestuur toch besluiten nemen, mits onder schriftelijke vastlegging van de overwegingen die aan het besluit ten grondslag liggen.
20. Het bestuur draagt zorg voor een zorgvuldige verslaglegging van het besluitvormingsproces indien sprake is van een tegenstrijdig belang.

_vertegenwoordiging_

21. Het bestuur vertegenwoordigt de vereniging in en buiten rechte.
22. De vertegenwoordigingsbevoegdheid komt mede toe aan twee bestuurders gezamenlijke handelend.

## Artikel 10 Algemene vergadering

1. Aan de algemene vergadering komen in de vereniging alle bevoegdheden toe, die niet door de wet of door de statuten aan andere organen van de vereniging zijn opgedragen.
2. Jaarlijks, uiterlijk binnen zes maanden na afloop van het verenigingsjaar, wordt de jaarvergadering gehouden. In de jaarvergadering komen onder meer aan de orde:
   - a. behandeling van het bestuursverslag;
   - b. goedkeuring van de balans en staat van baten en lasten met een toelichting, met het verslag van de kascommissie;
   - c. voorziening in eventuele vacatures in het bestuur;
   - d. voorstellen van het bestuur of de leden, aangekondigd bij de oproeping voor deze algemene vergadering;
   - e. de aanwijzing van een of meer personen als bedoeld in artikel 9 lid 8 (ontstentenis en belet).
3. De goedkeuring van de balans en staat van baten en lasten met goedkeuring door de algemene vergadering ontheft het bestuur van zijn aansprakelijkheid voor het in het verstreken verenigingsjaar gevoerde financiële beleid.
4. Andere algemene vergaderingen worden gehouden zo dikwijls het bestuur dit wenselijk oordeelt.
5. Voorts is het bestuur op schriftelijk verzoek van ten minste een zodanig aantal leden als bevoegd is tot het uitbrengen van één tiende gedeelte van het totale aantal stemmen dat door alle leden kan worden uitgebracht, verplicht tot het bijeenroepen van een algemene vergadering binnen een termijn van niet langer dan vier weken.
6. Indien aan het verzoek binnen veertien dagen geen gevolg wordt gegeven, kunnen de verzoekers zelf tot die bijeenroeping overgaan door oproeping overeenkomstig lid 7 van dit artikel, waartoe het bestuur zijn volledige medewerking verleent.
7. Tot het bijwonen van de algemene vergadering dient ieder lid te worden opgeroepen. De oproeping dient niet later te geschieden dan op de veertiende dag voor de dag waarop de algemene vergadering wordt gehouden, waarbij de dag van de oproeping en de dag van de vergadering niet worden meegerekend. De oproeping geschiedt schriftelijk en vermeldt de datum en de plaats van de vergadering en het aanvangstijdstip. De in vergadering te behandelen onderwerpen worden vermeld in de oproeping of afzonderlijk schriftelijk ter kennis van de leden gebracht binnen de voor de oproeping gestelde termijn.
8. Is de oproepingstermijn niet in acht genomen of heeft de oproeping niet of niet op juiste wijze plaatsgehad, dan kunnen niettemin wettige besluiten worden genomen, ook ten aanzien van onderwerpen die niet of niet op de voorgeschreven wijze zijn aangekondigd, mits een zodanig besluit wordt genomen met algemene stemmen in een algemene vergadering waarin alle leden aanwezig of vertegenwoordigd zijn.
9. Elk lid en elke bestuurder heeft toegang tot de algemene vergadering. Het recht van toegang komt voorts aan iedere persoon die tot het bijwonen van de algemene vergadering of een gedeelte daarvan is uitgenodigd door het bestuur. Ieder lid dat is geschorst, heeft slechts toegang tot de vergadering waarin zijn schorsing aan de orde is.
10. Het bestuur kan besluiten dat een stemgerechtigd lid bevoegd is om door middel van een elektronisch communicatiemiddel aan de algemene vergadering deel te nemen, daarin het woord te voeren en het stemrecht uit te oefenen. Het gebruik van het elektronische communicatiemiddel komt voor risico van de stemgerechtigde. Een stemgerechtigd lid dat door middel van een elektronisch communicatiemiddel aan de algemene vergadering deelneemt, kan alleen als schriftelijk gevolmachtigde van een ander stemgerechtigd lid optreden als dat op grond van de voorwaarden als bedoeld in lid 11 van dit artikel is toegestaan.
11. Voor de toepassing van lid 10 van dit artikel is vereist dat de stemgerechtigde via het elektronisch communicatiemiddel kan worden geïdentificeerd, rechtstreeks kan kennisnemen van de verhandelingen ter vergadering en het stemrecht kan uitoefenen. Door het bestuur kunnen voorwaarden worden gesteld aan het gebruik van het elektronisch communicatiemiddel. Als het bestuur besluit voorwaarden te stellen, worden deze voorwaarden bij de oproeping bekend gemaakt.
12. Ieder lid heeft recht op het uitbrengen van één stem. Aan geschorste leden komt geen stemrecht toe.
13. Indien een stemgerechtigd lid zich in een algemene vergadering wil doen vertegenwoordigen, dient hij schriftelijk een daartoe strekkende volmacht te verlenen aan een ander lid van de vergadering dat eveneens stemgerechtigd is. Een lid kan slechts voor twee medeleden als gevolmachtigde optreden. Eventuele verdere regels inzake volmachten worden geregeld in het huishoudelijk reglement.
14. De algemene vergadering wordt geleid door de persoon die de algemene vergadering hiertoe aanwijst.
15. Behoudens voor zover deze statuten een grotere meerderheid en/of ander quorum voorschrijven, besluit de algemene vergadering met volstrekte meerderheid van de geldig uitgebrachte stemmen.

## Artikel 11 Rekening en verantwoording. Kascommissie

1. Het boekjaar van de vereniging is gelijk aan het verenigingsjaar.
2. Het bestuur is verplicht van de vermogenstoestand van de vereniging en van alles betreffende de werkzaamheden van de vereniging, naar de eisen die voortvloeien uit deze werkzaamheden, op zodanige wijze een administratie te voeren en de daartoe behorende boeken, bescheiden en andere gegevensdragers op zodanige wijze te bewaren, dat te allen tijde de rechten en verplichtingen van de vereniging kunnen worden gekend.
3. Het bestuur brengt op een algemene vergadering binnen zes maanden na afloop van het verenigingsjaar, behoudens verlenging van deze termijn door de algemene vergadering, haar bestuursverslag uit over de gang van zaken in de vereniging en over het gevoerde beleid. Het legt de balans en de staat van baten en lasten met een toelichting ter goedkeuring aan de algemene vergadering over. Deze stukken worden ter vaststelling ondertekend door de bestuurders; ontbreekt de ondertekening van een of meer van hen, dan wordt daarvan onder opgave van redenen melding gemaakt. Na verloop van de termijn kan ieder lid van de gezamenlijke bestuurders in rechte vorderen dat zij deze verplichtingen nakomen.
4. .
   - _kascommissie_
   - De algemene vergadering benoemt jaarlijks - bij voorkeur tijdens de jaarvergadering - uit de leden een kascommissie van minimaal twee personen, die geen deel mogen uitmaken van het bestuur. De kascommissie onderzoekt de de balans en de staat van baten en lasten en brengt aan de algemene vergadering verslag uit van haar bevindingen. Het bestuur is verplicht aan de kascommissie ten behoeve van haar onderzoek alle door haar gewenste inlichtingen te verschaffen, haar desgewenst de kas en de waarden te tonen en de boeken, bescheiden en andere gegevensdragers van de vereniging voor raadpleging beschikbaar te stellen.
   - _extra ondersteuning kascommissie_
   - Vereist het onderzoek van de rekening en verantwoording bijzondere boekhoudkundige kennis dan kan de kascommissie, mits met goedkeuring van het bestuur, zich voor rekening van de vereniging door een deskundige doen bijstaan.
   - _accountant naast kascommissie_
   - De algemene vergadering kan besluiten om naast een kascommissie een accountant als bedoeld in artikel 2:393 lid 1 BW te benoemen. Het bestuur verleent alsdan aan die accountant de opdracht om de door het bestuur opgemaakte balans en de staat van baten en lasten te onderzoeken. De accountant geeft de uitslag van zijn onderzoek weer in een verklaring, waarvan het karakter in onderling overleg tussen het bestuur en de betreffende accountant wordt vastgesteld. Deze verklaring wordt aan de stukken toegevoegd zoals die aan de algemene vergadering ter goedkeuring worden voorgelegd.
   - _accountant indien geen kascommissie_
   - In het geval dat er geen kascommissie is benoemd, verleent de algemene vergadering aan een accountant als bedoeld in artikel 2:393 lid 1 Burgerlijk Wetboek, de opdracht om de door het bestuur opgemaakte balans en de staat van baten en lasten te onderzoeken. De accountant geeft alsdan de uitslag van zijn onderzoek weer in een verklaring omtrent de getrouwheid van de stukken. Deze verklaring wordt aan de stukken toegevoegd zoals die aan de algemene vergadering ter goedkeuring worden voorgelegd.

## Artikel 12 Statutenwijziging

1. Wijziging van de statuten kan slechts plaatshebben door een besluit van de algemene vergadering, waartoe werd opgeroepen met de mededeling dat aldaar wijziging van de statuten zal worden voorgesteld.
2. Tot wijziging van de statuten kan door de algemene vergadering slechts worden besloten met een meerderheid van ten minste twee derde van het aantal uitgebrachte geldige stemmen.
3. De statutenwijziging treedt eerst in werking nadat daarvan een notariële akte is opgemaakt.
4. De algemene vergadering kan slechts tot wijziging van de artikelen 2, 3 en 6 en onderhavige bepaling besluiten indien dit met algemene stemmen wordt genomen in een vergadering waarin ten minste vijftig procent van alle stemgerechtigde leden aanwezig is. Is in een vergadering waarin dit besluit aan de orde is, niet ten minste vijftig procent van alle stemgerechtigde leden aanwezig, dan wordt een tweede vergadering bijeengeroepen, te houden niet eerder dan een week en niet later dan twee maanden na de eerste vergadering. In deze tweede vergadering kan ongeacht het aantal aanwezige leden rechtsgeldig omtrent het voorstel worden besloten, met een meerderheid van ten minste twee derden van het aantal geldig uitgebrachte stemmen.

## Artikel 13 Ontbinding en vereffening

1. Ontbinding van de vereniging kan alleen geschieden door de algemene vergadering bij tweederdemeerderheid van de uitgebrachte geldige stemmen.
2. De vereffening geschiedt door het bestuur, tenzij bij het besluit tot ontbinding andere vereffenaars worden aangewezen.
3. Een eventueel batig saldo zal toekomen aan de Partij voor de Dieren.
4. Na de ontbinding blijft de vereniging voortbestaan voor zover dit de vereffening van haar vermogen nodig is.
5. Gedurende de vereffening blijven de bepalingen van de statuten zoveel mogelijk van kracht. In stukken en aankondigingen die van de vereniging uitgaan, moet aan haar naam worden toegevoegd de woorden: "in liquidatie".
6. Na afloop van de vereffening blijven de boeken en bescheiden van de ontbonden vereniging gedurende zeven jaar onder berusting van de door de algemene vergadering daartoe aangewezen persoon.

## Artikel 14 Huishoudelijk reglement. Overige reglementen

1. De algemene vergadering is bevoegd het huishoudelijk reglement vast te stellen, te wijzigen of op te heffen.
2. Het huishoudelijk reglement mag geen bepalingen bevatten die in strijd zijn met de wet dan wel de statuten.
3. Het bestuur kan bij bestuursreglement nadere regelingen worden gesteld over het bestuur. Het bestuur is bevoegd het bestuursreglement vast te stellen, te wijzigen of op te heffen.
4. Overige reglementen worden vastgesteld, gewijzigd dan wel opgeheven door het bestuur en ter goedkeuring voorgelegd aan de algemene vergadering.

## Artikel 15 Commissies

1. Met uitzondering van hetgeen is bepaald in artikel 11, kan het bestuur besluiten tot het instellen - alsook tot het opheffen, samenvoegen of splitsen - van één of meer commissies en de leden van deze commissies benoemen, schorsen en ontslaan. Slechts leden van de vereniging kunnen in een commissie zitting hebben. Een en ander behoudens de speciale commissies die door het huishoudelijk reglement zouden zijn ingesteld.
2. Het bestuur is bevoegd het aantal leden van elke commissie vast te stellen en te wijzigen.
3. De werkzaamheden van de commissies geschieden onder verantwoordelijkheid van het bestuur.
4. Het bestuur kan de taken en werkwijze van de in lid 1 van dit artikel bedoelde commissies vaststellen, wijzigen en/of aanvullen.
5. Het bestuur is bevoegd één of meer reglementen vast te stellen met betrekking tot de werkwijze van één of meer commissies en/of zodanig(e) reglement(en) te wijzigen, aan te vullen of op te heffen.

## Artikel 16 Afdelingen en werkgroepen

1. Het bestuur is bevoegd te besluiten tot het instellen - alsook tot het opheffen, samenvoegen of splitsen - van één of meer afdelingen dan wel werkgroepen van de vereniging. Afdelingen zullen een regionaal karakter hebben. Werkgroepen zullen een uitvoerend karakter hebben. Afdelingen en werkgroepen bezitten geen rechtspersoonlijkheid. Slecht leden van de vereniging kunnen deel uitmaken van een afdeling en werkgroep.
2. Het bestuur is bevoegd één of meer reglementen vast te stellen met betrekking tot de vorming van afdelingen en werkgroepen, de samenstelling van afdelingen/werkgroepen, de taken van afdelingen en werkgroepen, alsook de besluitvorming door en werkwijze van afdelingen/werkgroepen. Het bestuur is voorts bevoegd zodanig(e) reglement(en) te wijzigen, aan te vullen en/of op te heffen.
