# Statuten

## Inhoudsopgave

- [Statuten](#statuten)
  - [Inhoudsopgave](#inhoudsopgave)
  - [Artikel 1 Naam en zetel](#artikel-1-naam-en-zetel)
  - [Artikel 2 Doel](#artikel-2-doel)
  - [Artikel 3 Tijdsduur](#artikel-3-tijdsduur)
  - [Artikel 4 Leden](#artikel-4-leden)
  - [Artikel 5 Inkomsten](#artikel-5-inkomsten)
  - [Artikel 6 Bijdrage](#artikel-6-bijdrage)
  - [Artikel 7 Schorsing](#artikel-7-schorsing)
  - [Artikel 8 Donateurschap](#artikel-8-donateurschap)
  - [Artikel 9 Bestuur](#artikel-9-bestuur)
  - [Artikel 10 Algemene vergadering](#artikel-10-algemene-vergadering)
  - [Artikel 11 Kascommissie](#artikel-11-kascommissie)
  - [Artikel 12 Statutenwijziging](#artikel-12-statutenwijziging)
  - [Artikel 13 Ontbinding en vereffening](#artikel-13-ontbinding-en-vereffening)
  - [Artikel 14 Huishoudelijk Reglement](#artikel-14-huishoudelijk-reglement)
  - [Artikel 15 Commissies](#artikel-15-commissies)
  - [Artikel 16 Afdelingen/werkgroepen van de vereniging](#artikel-16-afdelingenwerkgroepen-van-de-vereniging)

## Artikel 1 Naam en zetel

1. De vereniging draagt de naam: PINK!
2. De vereniging heeft haar zetel in de gemeente Amsterdam.

## Artikel 2 Doel

1. De vereniging stelt zich als politieke jongerenorganisatie ten doel jongeren te betrekken bij het verwezenlijken van de doelstellingen van de Partij voor de Dieren, te weten het opkomen voor de belangen van dieren.
2. De vereniging tracht haar doel te bereiken door het organiseren van activiteiten onder de jongeren van Nederland en door alle andere wettige middelen die aan het doel van de vereniging bevorderlijk kunnen zijn, een en ander in de ruimste zin van het woord.

## Artikel 3 Tijdsduur

1. De vereniging is opgericht voor onbepaalde tijd.

## Artikel 4 Leden

1. Leden van de vereniging kunnen zijn natuurlijke personen die woonachtig zijn in of buiten Nederland en bovendien:
   - a. in het begin van het verenigingsjaar de leeftijd van veertien jaar hebben bereikt, doch niet ouder zijn dan dertig jaar;
   - b. het doel, werkzaamheden en de statuten van de vereniging onderschrijven, zulks ter uitsluitende beoordeling van het bestuur.
2. .
   - a. Beslissing omtrent de toelating wordt genomen door het bestuur.
   - b. Tegen een door het bestuur gedane uitspraak over toelating staat beroep open bij de algemene vergadering.
   - c. In geval van niet-toelating door het bestuur kan de algemene vergadering alsnog tot toelating besluiten.
   - d. De algemene vergadering kan haar onder b en c bedoelde bevoegdheid delegeren aan de Raad van Toezicht indien deze is ingesteld.
3. .
   - a. De aanmelding voor het lidmaatschap dient schriftelijk te geschieden. Onder schriftelijk wordt in deze statuten tevens verstaan: op elektronische wijze.
   - b. Het lidmaatschap eindigt:
     - door de dood van het lid;
     - door schriftelijke opzegging door het lid bij het bestuur;
     - door opzegging door het bestuur van de vereniging. Dit kan gebeuren als het lid zijn verplichtingen jegens de vereniging niet nakomt, alsook indien van de vereniging niet kan worden gevergd het lidmaatschap te laten voortduren;
     - bij het bereiken van de leeftijd van eenendertig jaar;
     - door ontzetting. Dit gebeurt als een lid in strijd handelt met de statuten, reglementen of besluiten van de vereniging.
   - c. Opzeggingen dienen schriftelijk te gebeuren met inachtneming van een opzegtermijn van vier weken.
   - d. Ontzetting door de vereniging kan onmiddellijk geschieden, mits schriftelijk en gemotiveerd door het bestuur.
   - e. Het lid dat is ontzet, heeft recht op beroep bij de algemene vergadering of bij de Raad van Toezicht indien deze is ingesteld en dit binnen één maand na ontvangst van het besluit tot ontzetting. Gedurende de beroepstermijn en hangende het beroep is het lid geschorst.
   - f. Wanneer het lidmaatschap eindigt in de loop van het verenigingsjaar blijft de jaarlijkse bijdrage voor het gehele jaar verschuldigd.
4. Het lidmaatschap is persoonlijk en mitsdien niet vatbaar voor overdracht of overgang, noch kunnen daarop beperkte rechten worden gevestigd.

## Artikel 5 Inkomsten

1. De geldmiddelen van de vereniging bestaan uit de jaarlijkse bijdragen van de leden, vrijwillige bijdragen, de bijdragen van de donateurs, subsidies, erfstellingen, legaten, schenkingen en andere inkomsten.

## Artikel 6 Bijdrage

1. Ieder lid is een jaarlijkse bijdrage aan de vereniging verschuldigd, waarvan het bedrag op voorstel van het bestuur wordt vastgesteld door de algemene vergadering. Bij de vaststelling hiervan kan onderscheid worden gemaakt naar leeftijd of andere criteria. Verdere regelingen en verplichtingen omtrent de jaarlijkse bijdrage worden gesteld in de reglementen van de vereniging.
2. Het bestuur is, indien zij daartoe termen aanwezig acht, bevoegd gehele of gedeeltelijke vrijstelling dan wel uitstel van betaling van de jaarlijkse bijdrage te verlenen.

## Artikel 7 Schorsing

1. Het bestuur kan een lid dat handelt of nalaat in strijd met de statuten, reglementen of besluiten van de vereniging, of de vereniging op onredelijke wijze benadeelt, schorsen voor een periode van ten hoogste drie maanden en kan deze schorsing éénmaal met ten hoogste drie maanden verlengen. Het bestuur stelt het betrokken lid ten spoedigste schriftelijk van het besluit, met opgaaf van redenen, in kennis.
2. De betrokkene is bevoegd binnen een maand na ontvangst van de kennisgeving in beroep te gaan bij een orgaan van de verenging dat hiermee is belast.
3. Indien er geen apart orgaan is dat de bevoegdheid uitoefent uit lid 2, dan komt deze toe aan de algemene vergadering.
4. Ingeval een geschorst lid deel uitmaakt van een orgaan van de vereniging brengt zijn schorsing tevens de schorsing in zijn functie in dat orgaan met zich mee.

## Artikel 8 Donateurschap

1. De donateur is de natuurlijke persoon of rechtspersoon, die door het bestuur als zodanig is toegelaten en die een eenmalige dan wel periodieke bijdrage aan de vereniging voldoet, waarvan het beloop door het bestuur wordt vastgelegd en kan worden gewijzigd.
2. Aan het donateurschap kunnen geen rechten worden ontleend.
3. Het donateurschap kan te allen tijde door het bestuur of door de donateur worden beëindigd, met dien verstande dat bij opzegging door de donateur de jaarlijkse bijdrage voor het lopende boekjaar voor het geheel verschuldigd blijft.

## Artikel 9 Bestuur

1. Het bestuur bestaat uit ten minste drie leden, daarvan deel uitmakend: een voorzitter, een secretaris en een penningmeester. Allen worden in functie verkozen. Leden van het bestuur kunnen slechts één functie hebben binnen het bestuur.
2. In tegenstelling tot hetgeen in het vorige lid is bepaald, is het bestuur vrij om al dan niet uit haar midden een vicevoorzitter te benoemen. De vicevoorzitter wordt in functie verkozen door het bestuur.
3. De bestuurders worden door de algemene vergadering benoemd uit de leden van de vereniging die de achttienjarige leeftijd hebben bereikt. Bestuursleden hebben zitting voor een duur van twee jaren. Iedere bestuurder treedt als zodanig

- a. aan het slot van de algemene vergadering die volgt op de drieëntwintigste maand nadat hij tot bestuurder is benoemd. Wie in een tussentijdse vacature wordt benoemd door het bestuur heeft zitting tot de eerstvolgende algemene vergadering. De aspirant-bestuurder kan zich op die eerstvolgende algemene vergadering verkiesbaar stellen voor een termijn van twee jaren. Iedere bestuurder is na zijn aftreden onbeperkt herverkiesbaar.

4. Bestuurders kunnen uitzonderlijk ook voor een afwijkende periode tot bestuurder worden benoemd, bijvoorbeeld één of drie jaren. Deze zittingsduur dient deel uit te maken van het besluit tot benoeming van de desbetreffende bestuurders.
5. Bestuurders kunnen te allen tijde door de algemene vergadering worden geschorst en ontslagen. Ter zake van schorsing of ontslag besluit de algemene vergadering met een meerderheid van ten minste twee derden van de uitgebrachte stemmen. Deze bevoegdheid komt enkel de algemene vergadering toe en kan als dusdanig niet gedelegeerd worden.
6. De schorsing van een bestuurder eindigt wanneer het orgaan dat met het beroep hiertegen is belast niet binnen drie maanden na de schorsing tot zijn ontslag heeft besloten.
7. In vacatures binnen het bestuur dient zo spoedig als redelijkerwijs mogelijk is, te worden voorzien, behoudens voor zover de algemene vergadering besluit tot het verlagen van het aantal leden van het bestuur, mits niet beneden het minimumaantal van ten minste drie bestuurders.
8. Een niet voltallig bestuur blijft beslissingsbevoegd.
9. Het bestuur is belast met het besturen van de vereniging.
10. Het bestuur is verplicht de financiële administratie van de vereniging gedurende een periode van zeven jaren te bewaren of langer indien de wet dit vereist.
11. Het bestuur is niet bevoegd tot het sluiten van overeenkomsten tot het verkrijgen, vervreemden of bezwaren van registergoederen en tot het sluiten van overeenkomsten waarbij de vereniging zich als borg of hoofdelijk medeschuldenaar verbindt, zich voor een derde sterk maakt of zich tot zekerheidsstelling voor een schuld van een derde verbindt, tenzij voorafgaand toestemming is verkregen door de algemene vergadering.
12. Het lidmaatschap van het bestuur is onverenigbaar met andere bestuurlijke functies binnen de vereniging. Een en ander behoudens hetgeen verder in deze statuten of het Huishoudelijk Reglement is bepaald.
13. Het bestuur vertegenwoordigt de vereniging in en buiten rechte.
14. De vertegenwoordigingsbevoegdheid komt toe aan de volgende gezamenlijk handelende leden van het bestuur: de voorzitter en de secretaris; de voorzitter en de penningmeester; de penningmeester en de secretaris.

## Artikel 10 Algemene vergadering

1. Aan de algemene vergadering komen in de vereniging alle bevoegdheden toe, die niet door de wet of door de statuten aan andere organen van de vereniging zijn opgedragen.
2. Jaarlijks, uiterlijk binnen zes maanden na afloop van het verenigingsjaar, wordt een algemene vergadering - de jaarvergadering - gehouden. In de jaarvergadering komen onder meer aan de orde:
   - a. het jaarverslag, de balans en staat van baten en lasten met een toelichting en het verslag van de in artikel 11 bedoelde commissie;
   - b. voorziening in eventuele vacatures;
   - c. voorstellen van het bestuur of de leden, aangekondigd bij de oproeping voor deze algemene vergadering.
3. De goedkeuring van de jaarrekening door de algemene vergadering ontheft het bestuur van zijn aansprakelijkheid voor het in het verstreken verenigingsjaar gevoerde financiële beleid.
4. Andere algemene vergaderingen worden gehouden zo dikwijls het bestuur dit wenselijk oordeelt.
5. Voorts is het bestuur op schriftelijk verzoek van ten minste een zodanig aantal leden als bevoegd is tot het uitbrengen van één tiende gedeelte van het totale aantal stemmen dat door alle leden kan worden uitgebracht, verplicht tot het bijeenroepen van een algemene vergadering binnen een termijn van niet langer dan vier weken.
6. Indien aan het verzoek binnen veertien dagen geen gevolg wordt gegeven, kunnen de verzoekers zelf tot die bijeenroeping overgaan door oproeping overeenkomstig lid 7 van dit artikel, waartoe het bestuur zijn volledige medewerking verleent.
7. Tot het bijwonen van de algemene vergadering dient ieder lid te worden opgeroepen. De oproeping dient niet later te geschieden dan op de veertiende dag voor de dag waarop de algemene vergadering wordt gehouden, waarbij de dag van de oproeping en de dag van de vergadering niet worden meegerekend. De oproeping geschiedt schriftelijk en vermeldt de datum en de plaats van de vergadering en het aanvangstijdstip. De in vergadering te behandelen onderwerpen worden vermeld in de oproeping of afzonderlijk schriftelijk ter kennis van de leden gebracht binnen de voor de oproeping gestelde termijn.
8. Is de oproepingstermijn niet in acht genomen of heeft de oproeping niet of niet op juiste wijze plaatsgehad, dan kunnen niettemin wettige besluiten worden genomen, ook ten aanzien van onderwerpen die niet of niet op de voorgeschreven wijze zijn aangekondigd, mits een zodanig besluit wordt genomen met algemene stemmen in een algemene vergadering waarin alle leden aanwezig of vertegenwoordigd zijn.
9. Elk lid heeft toegang tot de algemene vergadering. Het recht van toegang komt tevens toe aan ieder lid dat is geschorst en voorts aan iedere persoon die tot het bijwonen van de algemene vergadering of een gedeelte daarvan is uitgenodigd door het bestuur.
10. Indien een stemgerechtigd lid zich in een algemene vergadering wil doen vertegenwoordigen, dient hij schriftelijk een daartoe strekkende volmacht te verlenen aan een ander lid van de vergadering dat eveneens stemgerechtigd is. Eventuele verdere regels inzake volmachten worden geregeld in het Huishoudelijk Reglement.
11. De algemene vergadering wordt geleid door de voorzitter van de vereniging of, wanneer het bestuur hiertoe besluit, door een door het bestuur, al dan niet uit haar midden, aan te wijzen persoon.
12. Ieder lid heeft recht op het uitbrengen van één stem. Aan geschorste leden komt geen stemrecht toe.
13. Behoudens voor zover deze statuten een grotere meerderheid en/of een ander quorum voorschrijven, besluit de algemene vergadering met volstrekte meerderheid van de uitgebrachte stemmen.
14. Blanco en ongeldige stemmen worden als niet uitgebrachte stemmen aangemerkt. Ze tellen echter wel mee ter bepaling van een quorum.

## Artikel 11 Kascommissie

1. Jaarlijks - op de algemene vergadering waarin ook de jaarrekening in beginsel goedgekeurd dient te worden - installeert de algemene vergadering een Kascommissie bestaande uit twee leden van de vereniging die niet tevens zitting hebben in het bestuur.
1. De Kascommissie heeft tot taak het controleren van de door de penningmeester gevoerde financiële administratie.
1. Het bestuur is verplicht aan de Kascommissie alle door haar gewenste inlichtingen te verschaffen, haar desgewenst de kas en de waarden te tonen en inzage van de boeken en bescheiden der vereniging te geven.
1. De controle vindt ten minste eenmaal per jaar plaats, in ieder geval voorafgaand aan de algemene vergadering waarop de jaarrekening wordt goedgekeurd. De Kascommissie doet daar verslag van haar bevindingen.
1. De last van de Kascommissie kan te allen tijde door de algemene vergadering worden herroepen, doch slechts onder gelijktijdige benoeming van een andere Kascommissie.

## Artikel 12 Statutenwijziging

1. Wijziging van de statuten kan slechts plaatshebben door een besluit van de algemene vergadering, waartoe werd opgeroepen met de mededeling dat aldaar wijziging van de statuten zal worden voorgesteld.
2. Tot wijziging van de statuten kan door de algemene vergadering slechts worden besloten met een meerderheid van ten minste twee derden van het aantal uitgebrachte geldige stemmen.
3. De statutenwijziging treedt eerst in werking nadat daarvan een notariële akte is opgemaakt. Tot het verlijden van deze notariële akte is ieder lid van het bestuur bevoegd.
4. De algemene vergadering kan slechts tot wijziging van de artikelen 1, 2 en 5 en onderhavige bepaling besluiten indien dit met algemene stemmen wordt genomen in een vergadering waarin ten minste vijftig procent van alle stemgerechtigde leden aanwezig is.

## Artikel 13 Ontbinding en vereffening

1. Ontbinding van de vereniging kan alleen geschieden door de algemene vergadering bij tweederdemeerderheid van de uitgebrachte geldige stemmen.
2. De vereffening geschiedt door het bestuur, tenzij bij het besluit tot ontbinding andere vereffenaars worden aangewezen.
3. Een eventueel batig saldo zal toekomen aan de Partij voor de Dieren.
4. Na de ontbinding blijft de vereniging voortbestaan voor zover dit tot vereffening van haar vermogen nodig is.
5. Gedurende de vereffening blijven de bepalingen van de statuten zoveel mogelijk van kracht. In stukken en aankondigingen die van de vereniging uitgaan, moet aan haar naam worden toegevoegd de woorden: “in liquidatie”.

## Artikel 14 Huishoudelijk Reglement

1. De algemene vergadering is bevoegd het Huishoudelijk Reglement vast te stellen en/of te wijzigen, aan te vullen of op te heffen.
2. Het Huishoudelijk Reglement mag geen bepalingen bevatten die in strijd zijn met de wet, noch met de statuten.

## Artikel 15 Commissies

1. Met uitzondering van hetgeen is bepaald in artikel 11 kan het bestuur besluiten tot het instellen - alsook tot het opheffen, samenvoegen of splitsen - van één of meer commissies en de leden van deze commissies benoemen, schorsen en ontslaan. Slechts leden van de vereniging kunnen in een commissie zitting hebben. Een en ander behoudens de speciale commissies die door het Huishoudelijk Reglement zouden zijn ingesteld.
2. Het bestuur is bevoegd het aantal leden van elke commissie vast te stellen en te wijzigen.
3. De werkzaamheden van de commissies geschieden onder verantwoordelijkheid van het bestuur.
4. Het bestuur kan de taken en werkwijze van de in lid 1 van dit artikel bedoelde commissies vaststellen, wijzigen en/of aanvullen.
5. Het bestuur is bevoegd één of meer reglementen vast te stellen met betrekking tot de werkwijze van één of meer commissies en/of zodanig(e) reglement(en) te wijzigen, aan te vullen of op te heffen.

## Artikel 16 Afdelingen/werkgroepen van de vereniging

1. Het bestuur is bevoegd te besluiten tot het instellen - alsook tot het opheffen, samenvoegen of splitsen - van één of meer afdelingen/werkgroepen van de vereniging. Afdelingen zullen een regionaal karakter hebben. Werkgroepen zullen een uitvoerend karakter hebben. Afdelingen/werkgroepen bezitten geen rechtspersoonlijkheid. Slecht leden van de vereniging kunnen deel uitmaken van een afdeling/werkgroep.
2. Het bestuur is bevoegd één of meer reglementen vast te stellen met betrekking tot de vorming van afdelingen/werkgroepen, de samenstelling van afdelingen/werkgroepen, de taken van afdelingen/werkgroepen, alsook de besluitvorming door en werkwijze van afdelingen/werkgroepen. Het bestuur is voorts bevoegd zodanig(e) reglement(en) te wijzigen, aan te vullen en/of op te heffen.
